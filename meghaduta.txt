kaScitkAntAvirahaguruRA svADikArAtpramattaH  
SApenAstaMgamitamahimA varzaBogyeRa BartuH  .
yakzaScakre janakatanayAsnAnapuRyodakezu
snigDacCAyAtaruzu vasatiM rAmagiryASramezu  .. 1.1 ..
tasminnadrO katicidabalAviprayuktaH sa kAmI  
nItvA mAsAn kanakavalayaBraMSariktaprakozWaH  .
AzAQasya praTamadivase meGamASlizwasAnuM
vaprakrIqApariRatagajaprekzaRIyaM dadarSa  .. 1.2 ..
tasya sTitvA kaTamapi puraH kOtukADAnahetor 
antarbAzpaSciramanucaro rAjarAjasya daDyO  .
meGAloke Bavati suKino'pyanyaTAvftti cetaH
kaRWASlezapraRayini jane kiM punardUrasaMsTe  .. 1.3 ..
pratyAsanne naBasi dayitAjIvitAlambanArTI  
jImUtena svakuSalamayIM hArayizyan pravfttim  .
sa pratyagrEH kuwajakusumEH kalpitArGAya tasmE
prItaH prItipramuKavacanaM svAgataM vyAjahAra  .. 1.4 ..
DUmajyotiHsalilamarutAM saMnipAtaH kva meGaH  
sandeSArTAH kva pawukaraREH prARiBiH prApaRIyAH  .
ityOtsukyAdaparigaRayan guhyakastaM yayAce
kAmArtA hi prakftikfpaRAScetanAcetaezu  .. 1.5 ..
jAtaM vaMSe Buvanavidite puzkarAvartakAnAM  
jAnAmi tvAM prakftipuruzaM kAmarUpaM maGonaH  .
tenArTitvaM tvayi viDivaSAddUrabanDurgato'haM
yAcYA moGA varamaDiguRe nADame labDakAmA  .. 1.6 ..
saMtaptAnAM tvamasi SaraRaM tatpayoda priyAyAH  
saMdeSaM me hara DanapatikroDaviSlezitasya  .
gantavyA te vasatiralakA nAma yakzeSvarARAM
bAhyodyAnasTitaharaSiraScandrikADOtaharmyA  .. 1.7 ..
tvAmArUQaM pavanapadavImudgfhItAlakAntAH  
prekzizyante paTikavanitAH pratyayAdASvasantyaH  .
kaH saMnadDe virahaviDurAM tvayyupekzeta jAyAM
na syAdanyo'pyahamiva jano yaH parADInavfttiH  .. 1.8 ..
tvAM cAvaSyaM divasagaRanAtatparAmekapatnIm  
avyApannAmavihatagatirdrakzyasi BrAtfjAyAm  .
ASAbanDaH kusumasadfSaM prAyaSo hyaNganAnAM
sadyaH pAti praRayi hfdayaM viprayoge ruRadDi  .. 1.9 ..
mandaM mandaM nudati pavanaScAnukUlo yaTA tvAM  
vAmaScAyaM nadati maDuraM cAtakaste saganDaH  .
garBADAnakzaRaparicayAnnUnamAbadDamAlAH
sevizyante nayanasuBagaM Ke BavantaM balAkAH  .. 1.10 ..
kartuM yacca praBavati mahImucCilInDrAmavanDyAM  
tacCrutvA te SravaRasuBagaM garjitaM mAnasotkAH  .
A kElAsAdbisakisalayacCedapATeyavantaH
saMpatsyante naBasi Bavato rAjahaMsAH sahAyAH  .. 1.11 ..
ApfcCasva priyasaKamamuM tuNgamAliNgya SElaM  
vandyEH puMsAM raGupatipadEraNkitaM meKalAsu  .
kAle kAle Bavati Bavato yasya saMyogametya
snehavyaktiSciravirahajaM muYcato bAzpamuzRam  .. 1.12 ..
margaM tAvacCfRu kaTayatastvatprayARAnurUpaM  
saMdeSaM me tadanu  jalada Srozyasi Srotrapeyam  .
KinnaH KinnaH Siharizu padaM nyasya gantAsi yatra
kzIRaH kzIRaH parilaGu payaH srotasAM copaBujya  .. 1.13 ..
adreH SfNgaM harati pavanaH kiM svidityunmuKIBir 
dfzwotsAhaScakitacakitaM mugDasidDANganABiH  .
sTAnAdasmAtsarasaniculAdutpatodaNmuKaH KaM
diNnAgAnAM paTi pariharan sTUlahastAvalepAn  .. 1.14 ..
ratnacCAyAvyatikara iva prekzyametatpurastAd 
valmIkAgrAtpraBavati DanuHKaRqamAKaRqalasya  .
yena SyAmaM vapuratitarAM kAntimApatsyate te
barheReva sPuritarucinA gopavezasya vizRoH  .. 1.15 ..
tvayyAyantaM kfziPalamiti BrUvikArAnaBijYEH  
prItisnigDErjanapadavaDUlocanEH pIyamAnaH  .
sadyaHsIrotkazaRasuraBi kzetramAruhya mAlaM
kiMcitpaScAdvraja laGugatirBUya evottareRa  .. 1.16 ..
tvAmAsArapraSamitavanopaplavaM sADu mUrDnA  
vakzyatyaDvaSramaparigataM sAnumAnAmrakUwaH  .
na kzudro'pi praTamasukftApekzayA saMSrayAya
prApte mitre Bavati vimuKaH kiM punaryastatToccEH  .. 1.17 ..
CannopAntaH pariRataPaladyotiBiH kAnanAmrEs 
tvayyArUQe SiKaramacalaH snigDaveRIsavarRe  .
nUnaM yAsyatyamaramiTunaprekzaRIyAmavasTAM
maDye SyAmaH stana iva BuvaH SezavistArapARquH  .. 1.18 ..
sTitvA tasmin vanacaravaDUBuktakuYje muhUrtaM  
toyotsargadrutataragatistatparaM vartma tIrRaH  .
revAM drakzyasyupalavizame vinDyapAde viSIrRAM
BakticCedEriva viracitAM BUtimaNge gajasya  .. 1.19 ..
{aDvaklAntaM pratimuKagataM sAnumAnAmrakUwas 
tuNgena tvAM jalada SirasA vakzyati SlAGamAnaH  .
AsAreRa tvamapi Samayestasya nEdAGamagniM
sadBAvArdraH Palati na cireRopakAro mahatsu  .. 1.19 } ..
tasyAstiktErvanagajamadErvAsitaM vAntavfzwir 
jambUkuYjapratihatarayaM toyamAdAya gacCeH  .
antaHsAraM Gana tulayituM nAnilaH Sakzyati tvAM
riktaH sarvo Bavati hi laGuH pUrRatA gOravAya  .. 1.20 ..
nIpaM dfzwvA haritakapiSaM kesarErarDarUQEr 
AvirBUtapraTamamukulAH kandalIScAnukacCam  .
jagDvAraRyezvaDikasuraBiM ganDamAGrAya corvyAH
sAraNgAste jalalavamucaH sUcayizyanti mArgam  .. 1.21 ..
amBobindugrahaRacaturAMScAtakAn vIkzamARAH  
SreRIBUtAH parigaRanayA nirdiSanto balAkAH  .
tvAmAsAdya stanitasamaye mAnayizyanti sidDAH
sotkampAni priyasahacarIsaMBramAliNgitAni  .. 1.22 ..
utpaSyAmi drutamapi saKe matpriyArTaM yiyAsoH  
kAlakzepaM kakuBasuraBO parvate parvete te  .
SuklApANgEH sajalanayanEH svAgatIkftya kekAH
pratudyAtaH kaTamapi BavAn gantumASu vyavasyet .. 1.23 ..
pARqucCAyopavanavftayaH ketakEH sUciBinnEr 
nIqAramBErgfhabaliBujAmAkulagrAmacEtyAH  .
tvayyAsanne pariRataPalaSyAmajambUvanAntAH
saMpatsyante katipayadinasTAyihaMsA daSArRAH  .. 1.24 ..
tezAM dikzu praTitavidiSAlakzaRAM rAjaDAnIM  
gatvA sadyaH PalamavikalaM kAmukatvasya labDA  .
tIropAntastanitasuBagaM pAsyasi svAdu yasmAt
saBrUBaNgaM muKamiva payo vetravatyAScalormi  .. 1.25 ..
nIcErAKyaM girimaDivasestatra viSrAmahetos 
tvatsamparkAtpulakitamiva prOQapuzpEH kadambEH  .
yaH puRyastrIratiparimalodgAriBirnAgarARAm
uddAmAni praTayati SilAveSmaBiryOvanAni  .. 1.26 ..
viSrAntaH san vraja vananadItIrajAnAM niziYcann  
udyAnAnAM navajalakaREryUTikAjAlkAni  .
gaRqasvedApanayanarujAklAntakarRotpalAnAM
CAyAdAnAtkzaRaparicitaH puzpalAvImuKAnAm  .. 1.27 ..
vakraH panTA yadapi BavataH prasTitasyottarASAM  
sODotsaNgapraRayavimuKo mA sma BUrujjayinyAH  .
vidyuddAmasPuritacakritEstatra pOrANganAnAM
lolApANgEryadi na ramase locanErvaYcito'si  .. 1.28 ..
vIcikzoBastanitavihagaSreRikAYcIguRAyAH  
saMsarpantyAH sKalitasuBagaM darSitAvartanABaH  .
nirvinDyAyAH paTi Bava rasAByantaraH saMnipatya
strIRAmAdyaM praRayavacanaM viBramo hi priyezu  .. 1.29 ..
veRIBUtapratanusalilA tAmatItasya sinDuH  
pARqucCAyA tawaruhataruBraMSiBirjIrRaparREH  .
sOBAgyaM te suBaga virahAvasTayA vyaYjayantI
kArSyaM yena tyajati viDinA sa tvayEvopapAdyaH  .. 1.30 ..
prApyAvantInudayanakaTAkovidagrAmavfdDAn  
pUrvoddizwAmupasara purIM SrIviSAlAM viSAlAm  .
svalpIBUte sucaritaPale svargiRAM gAM gatAnAM
SezEH puRyErhftamiva divaH kAntimatKaRqamekam  .. 1.31 ..
dIrGIkurvan pawu madakalaM kUjitaM sArasAnAM  
pratyUzezu sPuwitakamalAmodamEtrIkazAyaH  .
yatra strIRAM harati surataglAnimaNgAnukUlaH
SiprAvAtaH priyatama iva prArTanAcAwukAraH  .. 1.32 ..
hArAMstArAMstaralaguwikAn kowiSaH SaNkaSuktIH  
SazpaSyAmAnmarakatamaRInunmayUKaprarohAn  .
dfzwvA yasyAM vipaRiracitAn vidrumARAM ca BaNgAn
saMlakzyante salilaniDayastoyamAtrAvaSezAH  .. 1.33 ..
pradyotasya priyaduhitaraM vatsarAjo'tra jahre  
hEmaM tAladrumavanamaBUdatra tasyEva rAjYaH  .
atrodBrAntaH kila nalagiriH stamBamutpAwya darpAd
ityAgantUn ramayati jano yatra banDUnaBijYaH  .. 1.34 ..
jAlodgIrRErupacitavapuH keSasaMskAraDUpEr 
banDuprItyA BavanaSiKjiBirdattanftyopahAraH  .
harmyezvasyAH kusumasuraBizvaDavaKedaM nayeTA
lakzmIM paSyaMllalitavanitApAdarAgANkitezu  .. 1.35 ..
BartuH kaRWacCaviriti gaREH sAdaraM vIkzyamARaH  
puRyaM yAyAstriBuvanagurorDAma caRqISvarasya  .
DUtodyAnaM kuvalayarajoganDiBirganDavatyAs
toyakrIqAniratayuvatisnAnatiktErmarudBiH  .. 1.36 ..
apyanyasmiYjalaDara mahAkAlamAsAdya kAle  
sTAtavyaM te nayanavizayaM yAvadatyeti BAnuH  .
kurvan sanDyAvalipawahatAM SUlinaH SlAGanIyAm
AmandrARAM PalamavikalaM lapsyase garjitAnAm  .. 1.37 ..
pAdanyAsEH kvaRitaraSanAstatra lIlAvaDUtE  
ratnacCAyAKacitavaliBiScAmarEH klAntahastAH  .
veSyAstvatto naKapadasuKAn prApya varzAgrabindUn
Amokzyante tvayi maDukaraSreRidIrGAn kawakzAn  .. 1.38 ..
paScAduccErBujataruvanaM maRqalenABlInaH  
sAMDyaM tejaH pratinavajapApuzparaktaM daDAnaH  .
nfttAramBe hara paSupaterArdranAgAjinecCAM
SAntodvegastimitanayanaM dfzwaBaktirBavAnyA  .. 1.39 ..
gacCantInAM ramARavasatiM yozitAM tatra naktaM  
rudDAloke narapatipaTe sUciBedyEstamoBiH  .
sOdAmanyA kanakanikazasnigDayA darSayorvIM
toyotsargastanitamuharo mA ca BUrviklavAstAH  .. 1.40 ..
tAM kasyAMcidBavanavalaBO suptapArAvatAyAM  
nItvA rAtriM ciravilasanAtKinnavidyutkalatraH  .
dfzwe sUrye punarapi BavAn vAhayedaDvaSezaM
mandAyante na Kalu suhfdAmaByupatArTakftyAH  .. 1.41 ..
tasmin kAle nayanasaliaM yozitAM KaRqitAnAM  
SAntiM neyaM praRayiBirato vartma BAnostyajASu  .
prAleyAstraM kamalavadanAtso.api hartuM nalinyAH
pratyAvfttastvayi kararuDi syAdanalpaByasUyaH  .. 1.42 ..
gamBIrAyAH payasi saritaScetasIva prasanne  
CAyAtmApi prakftisuBago lapsyate te praveSam  .
tasmAdasyAH kumudaviSadAnyarhasi tvaM na DEryAn
moGIkartuM cawulaSaPorodvartanaprekzitAni  .. 1.43 ..
tasyAH kiMcitkaraDftamiva prAptvAIraSAKaM  
hftvA nIlaM salilavasanaM muktaroDonitambam  .
prasTAnaM te kaTamapi saKe lambamAnasya BAvi
jYAtAsvAdo vivftajaGanAM ko vihAtuM samarTA  .. 1.44 ..
tvannizyandocCvasitavasuDAganDasamparkaramyaH  
srotoranDraDvanitasuBagaM dantiBiH pIyamAnaH  .
nIcErvAsyatyupajigamizordevapUrvaM giriM te
SIto vAyuH pariRamayitA kAnanodumbarARAm  .. 1.45 ..
tatra skandaM niyatavasatiM puzpameGIkftAtmA  
puzpAsArEH snapayatu BavAn vyomagaNgAjalArdrEH  .
rakzAhetornavaSaSiBftA vAsavInAM camUnAm
atyAdityaM hutavahamuKe saMBftaM tadDi teyaH  .. 1.46 ..
jyotirleKAvalayi galitaM yasya barhaM BavAnI  
putrapremRA kuvalayadalaprApi karRe karoti  .
DOtApANgaM haraSaSirucA pAvakestaM mayUraM
paScAdadrigrahaRaguruBirgarjitErnartayeTAH  .. 1.47 ..
ArAdyEnaM SaravaRaBavaM devamullaNGitADvA  
sidDadvandvErjalakaRaBayAdvIRiBirmuktamArgaH  .
vyAlambeTAH suraBitanayAlamBajAM mAnayizyan
srotomUrtyA Buvi pariRatAM rantidevasya kIrtim  .. 1.48 ..
tvayyAdAtuM jalamavanate SArNgiRo varRacOre  
tasyAH sinDoH pfTumapi tanuM dUraBAvAtpravAham  .
prekzizyante gaganagatayo nUnamAvarjya dfzwir
ekaM BuktAguRamiva BuvaH sTUlamaDyendranIlam  .. 1.49 ..
tAmuttIrya vraja paricitaBrUlatAviBramARAM  
pakzmotkzepAduparivilasatkfzRaSArapraBARAm  .
kundakzepAnugamaDukaraSrImuzAmAtmabimbaM
pAtrIkurvan daSapuravaDUnetrakOtUhalAnAm  .. 1.50 ..
brahmAvartaM janapadamaTa cCAyayA gAhamAnaH  
kzetraM kzatrapraDanapiSunaM kOravaM tadBajeTAH  .
rAjanyAnAM SitaSaraSatEryatra gARqIvaDanvA
DArApAtEstvamiva kamalAnyaByavarzanmuKAni  .. 1.51 ..
hitvA hAlAmaBimatarasAM revatIlocanANkAM  
banDuprItyA samaravimuKo lANgalI yAH sizeve  .
kftvA tAsAmaDigamamapAM sOmya sArasvatInAm
antaH SudDastvamapi BavitA varRamAtreRa kfzRaH  .. 1.52 ..
tasmAdgacCeranukanaKalaM SElarAjAvatIrRAM  
jAhnoH kanyAM sagaratanayasvargasopAnapaNktim  .
gOrIvaktraBrukuwiracanAM yA vihasyeva PenEH
SamBoH keSagrahaRamakarodindulagnormihastA  .. 1.53 ..
tasyAH pAtuM suragaja iva vyomni paScArDalambI  
tvaM cedacCasPawikaviSadaM tarkayestiryagamBaH  .
saMsarpantyA sapadi BavataH srotasi cCAyayAsO
syAdasTAnopagatayamunAsaMgamevABirAmA  .. 1.54 ..
AsInAnAM suraBitaSilaM nABiganDErmfgARAM  
tasyA eva praBavamacalaM prApya gOraM tuzArEH  .
vakzyasyaDvaSramavinayena tasya SfNge nizaRRaH
SoBAM SuBrAM trinayanavfzotKAtapaNkopameyam  .. 1.55 ..
taM cedvAyO sarati saralaskanDasaMGawwajanmA  
bADetolkAkzapitacamarIbAlaBAro davAgniH  .
arhasyenaM SamayitumalaM vAriDArAsahasrEr
ApannArtipraSamanaPalAH saMpado hyuttamAnAm  .. 1.56 ..
ye saMramBotpatanaraBasAH svANgaBaNgAya tasmin  
muktADvAnaM sapadi SaraBA laNGayeyurBavantam  .
tAn kurvITAstumulakarakAvfzwipAtAvakIrRan
ke vA na syuH pariBavapadaM nizPalAramBayatnAH  .. 1.57 ..
tatra vyaktaM dfzadi caraRanyAsamarDendumOleH  
SaSvatsidDErupacitabaliM BaktinamraH parIyAH  .
yasmin dfzwe karaRavigamAdUrDvamudDUtapApAH
kalpizyante sTiragaRapadaprAptaye SraddaDAnAH  .. 1.58 ..
SabdAyante maDuramanilEH kIcakAH pUryamARAH  
saMraktABistripuravijayo gIyate kiMnarABiH  .
nirhrAdaste muraja iva cetkandarezu DvaniH syAt
saMgItArTo nanu paSupatestatra BAvI samagraH  .. 1.59 ..
prAleyAdrerupatawamatikramya tAMstAn viSezAn  
haMsadvAraM BfgupatiyaSovartma yatkrOYcaranDram  .
tenodIcIM diSamanusarestiryagAyAmaSoBI
SyAmaH pAdo baliniyamanAByudyatasyeva vizRoH  .. 1.60 ..
gatvA corDvaM daSamuKaBujocCvAsitaprasTasaMDeH  
kElAsasya tridaSavanitAdarpaRasyAtiTiH syAH  .
SfNgocCrAyEH kumudaviSadEryo vitatya sTitaH KaM
rASIBUtaH pratidinamiva tryambakasyawwahAsaH  .. 1.61 ..
utpaSyAmi tvayi tawagate snigDaBinnAYjanABe  
sadyaH kfttadviradadaSanacCedagOrasya tasya  .
SoBAmadreH stimitanayanaprekzaRIyAM BavitrIm
aMsanyaste sati halaBfto mecake vAsasIva  .. 1.62 ..
hitvA tasmin BujagavalayaM SamBunA dattahastA  
krIqASEle yadi ca vicaretpAdacAreRa gOrI  .
BaNgIBaktyA viracitavapuH stamBitAntarjalOGaH
sopAnatvaM kuru maRitawArohaRAyAgrayAyI  .. 1.63 ..
tatrAvaSyaM valayakuliSodDawwanodgIrRatoyaM  
nezyanti tvAM surayuvatayo yantraDArAgfhatvam  .
tAByo mokzastava yadi saKe GarmalabDasya na syAt
krIqAlolAH SravaRaparuzErgarjitErBAyayestAH  .. 1.64 ..
hemAmBojaprasavi salilaM mAnasasyAdadAnaH  
kurvan kAmaM kzaRamuKapawaprItimErAvatasya  .
Dunvan kalpadrumakisalayAn yaMSukAnIva vAtEr
nAnAcezwErjaladalalitErnirviSestaM nagendram  .. 1.65 ..
tasyotsaNge praRayina iva srastagaNgAdukUlAM  
na tvaM dfzwvA na punaralakAM jYAsyase kAmacArin  .
yA vaH kAle vahati salilodgAramuccErvimAnA
muktAjAlagraTitamalakaM kAminIvABravfndam  .. 1.66 ..
viDunvantaM lalitavanitAH sendracApaM sacitrAH   
saMgItAya prahatamurajAH snigDagamBIraGozam  .
antastoyaM maRimayaBuvastuNgamaBraMlihAgrAH
prAsAdAstvAM tulayitumalaM yatra tEstErviSezEH  .. 2.1 ..
haste lIlAkamalamalake bAlakundAnuvidDaM  
nItA loDraprasavarajasA pARqutAmAnane SrIH  .
cUqApASe navakuravakaM cAru karRe SirIzaM
sImante ca tvadupagamajaM yatra nIpaM vaDUnAm  .. 2.2 ..
yatronmattaBramaramuKarAH pAdapA nityapuzpA  
haMsaSreRIracitaraSanA nityapadmA nalinyaH  .
kekotkaRWA BuvanaSiKino nityaBAsvatkalApA
nityajyotsnAH prahitatamovfttiramyAH pradozAH  .. 2.3 ..
AnandotTaM nayanasalilamyatra nAnyErnimittEr 
nAnyastApaM kusumaSarajAdizwasaMyogasADyAt .
nApyanyasmAtpraRayakalahAdviprayogopapattir
vitteSAnAM na ca Kalu vayo yOvanAdanyadasti  .. 2.4 ..
yasyAM yakzAH sitamaRimayAnyetya harmyasTalAni  
jyotiSCAyAkusumaracitAnyuttamastrIsahAyAH  .
Asevante maDu ratiPalaM kalpavfkzaprasUtaM
tvadgamBIraDvanizu SanakEH puzkarezvAhatezu  .. 2.5 ..
mandAkinyAH salilaSiSirEH sevyamAnA marudBir 
mandArARAmanutawaruhAM CAyayA vAritozRAH  .
anvezwavyEH kanakasikatAmuzwinikzepagUQEH
saMkrIqante maRiBiramaraprArTitayA yatra kanyAH  .. 2.6 ..
nIvIbanDocCvAsitaSiTilaM yatra bimbADarARAM  
kzOmaM rAgAdaniBftakarezvAkzipatsu priyezu  .
arcistuNgAnaBimuKamapi prApya ratnapradIpAn
hrImUQAnAM Bavati viPalapreraRA cUrRamuzwiH  .. 2.7 ..
netrA nItAH satatagatinA yadvimAnAgraBUmIr 
AleKyAnAM salilakaRikAdozamutpAdya sadyaH  .
SaNkAspfzwA iva jalamucastvAdfSA jAlamArgEr
DUmodgArAnukftinipuRA jarjarA nizpatanti  .. 2.8 ..
yatra strIRAM priyatamaBujocCvAsitAliNgitAnAm  
aNgaglAniM suratajanitAM tantujAlAvalambAH  .
tvatsaMroDApagamaviSadaScandrapAdErniSITe
vyAlumpanti sPuwajalalavasyandinaScandrakAntAH  .. 2.9 ..
akzayyAntarBavananiDayaH pratyahaM raktakaRWEr 
udgAyadBirDanapatiyaSaH kiMnarEryatra sArDam  .
vEBrAjAKyaM vibuDavanitAvAramuKyasahAyA
badDAlApA bahirupavanaM kAmino nirviSanti  .. 2.10 ..
gatyutkampAdalakapatitEryatra mandArapuzpEH  
putracCedEH kanakakamalEH karRavisraMSiBiSca  .
muktAjAlEH stanaparisaracCinnasUtrESca hArEr
nESo mArgaH saviturudaye sUcyate kAminInAm  .. 2.11 ..
vAsaScitraM maDu nayanayorviBramAdeSadakzaM  
puzpodBedaM saha kisalayErBUzaRAnAM vikalpam  .
lAkzArAgaM caraRakamalanyAsayogyaM ca yasyAm
ekaH sUte sakalamabalAmaRqanaM kalpavfkzaH  .. 2.12 ..
patraSyAmA dinakarahayasparDino yatra vAhAH  
SElodagrAstvamiva kariRo vfzwimantaH praBedAt .
yoDAgraRyaH pratidaSamuKaM saMyuge tasTivAMsaH
pratyAdizwABaraRarucayaScandrahAsavraRANkEH  .. 2.13 ..
matvA devaM DanapatisaKaM yatra sAkzAdvasantaM  
prAyaScApaM na vahati BayAnmanmaTaH zawpadajyam  .
saBrUBaNgaprahitanayanEH kAmilakzyezvamoGEs
tasyAramBaScaturavanitAviBramEreva sidDaH  .. 2.14 ..
tatrAgAraM DanapatigfhAnuttareRAsmadIyaM  
dUrAllakzyaM surapatiDanuScAruRA toraRena  .
yasyopAnte kftakatanayaH kAntayA varDito me
hastaprApyastavakanamito bAlamandAravfkzaH  .. 2.15 ..
vApI cAsminmarakataSilAbadDasopAnamArgA  
hEmESCannA vikacakamalEH snigDavEdUryanAlEH  .
yasyAstoye kftavasatayo mAnasaM saMnikfzwaM
nADyAsyanti vyapagataSucastvAmapi prekzya haMsAH  .. 2.16 ..
tasyAstIre racitaSiKaraH peSalErindranIlEH  
krIqASElaH kanakakadalIvezwanaprekzaRIyaH  .
madgehinyAH priya iti saKe cetasA kAtareRa
prekzyopAntasPuritataqitaM tvAM tameva smarAmi  .. 2.17 ..
raktASokaScalakisalayaH kesaraScAtra kAntaH  
pratyAsannO kuruvakavftermADavImaRqapasya  .
ekaH saKyAstava saha mayA vAmapAdABilAzI
kANkzatyanyo vadanamadirAM dohadacCadmanAsyAH  .. 2.18 ..
tanmaDye ca sPawikaPalakA kAYcanI vAsayazwir 
mUle badDA maRiBiranatiprOQavaMSaprakASEH  .
tAlEH SiYjAvalayasuBagErnartitaH kAntayA me
yAmaDyAste divasavigame nIlakaRWaH suhfdvaH  .. 2.19 ..
eBiH sADo hfdayanihitErlakzaRErlakzayeTA  
dvAropAnte liKitavapuzO SaNKapadmO ca dfzwvA  .
kzAmacCAyAM BavanamaDunA madviyogena nUnaM
sUryApAye na Kalu kamalaM puzyati svAmaBiKyAm  .. 2.20 ..
gatvA sadyaH kalaBatanutAM SIGrasaMpAtahetoH  
krIqASEle praTamakaTite ramyasAnO nizaRRaH  .
arhasyantarBavanapatitAM kartumalpAlpaBAsaM
KadyotAlIvilasitaniBAM vidyudunmezadfzwim  .. 2.21 ..
tanvI SyAmA SiKarIdaSanA pakvabimbADarOzWI  
maDye kzAmA cakitahariRIprekzaRA nimnanABiH  .
SroRIBArAdalasagamanA stokanamrA stanAByAM
yA tatra syAdyuvatIvizaye sfzwirAdyEva DAtuH  .. 2.22 ..
tAM jAnITAH parimitakaTAM jIvitaM me dvitIyaM  
dUrIBUte mayi sahacare cakravAkImivEkAm  .
gAQotkaRWAM guruzu divasezvezu gacCatsu bAlAM
jAtAM manye SiSiramaTitAM padminIM vAnyarUpAm  .. 2.23 ..
nUnaM tasyAH prabalaruditocCUnanetraM priyAyA  
niHSvAsAnAmaSiSiratayA BinnavarRADarozWam  .
hastanyastaM muKamasakalavyakti lambAlakatvAd
indordEnyaM tvadanusaraRaklizwakAnterbiBarti  .. 2.24 ..
Aloke te nipatati purA sA balivyAkulA vA  
matsAdfSyaM virahatanu vA BAvagamyaM liKantI  .
pfcCantI vA maDuravacanAM sArikAM paYjarasTAM
kaccidBartuH smarasi rasike tvaM hi tasya priyeti  .. 2.25 ..
utsaNge vA malinavasane sOmya nikzipya vIRAM  
madgotrANkaM viracitapadaM geyamudgAtukAmA  .
tantrImArdrAM nayanasalilEH sArayitvA kaTaMcid
BUyo BUyaH svayamapi kftAM mUrcCanAM vismarantI  .. 2.26 ..
SezAnmAsAn virahadivAsasTApitasyAvaDervA  
vinyasyantI Buvi gaRanayA dehalIdattapuzpEH  .
samBogaM vA hfdayanihitAramBamAsvAdayantI
prAyeREte ramaRavirahezvaNganAnAM vinodAH  .. 2.27 ..
savyApAramahani na taTA pIqayedviprayogaH  
SaNke rAtrO gurutaraSucaM nirvinodAM saKIM te  .
matsandeSaH suKayitumalaM paSya sADvIM niSITe
tAmunnidrAmavaniSayanAM sODavAtAyanasTaH  .. 2.28 ..
ADikzAmAM virahaSayane saMnizaRREkapArSvAM  
prAcImUle tanumiva kalAmAtraSezAM himAMSoH  .
nItA rAtriH kzaRa iva mayA sArDamicCAratEryA
tAmevozRErvirahamahatImaSruBiryApayantIm  .. 2.29 ..
pAdAnindoramftaSiSirAYjalamArgapravizwAn  
pUrvaprItyA gatamaBumuKaM saMnivfttaM taTEva  .
cakzuH KedAtsalilaguruBiH pakzmaBiSCAdayantIM
sABre.ahnIva sTalakamalinI na praBudDAM na suptAm  .. 2.30 ..
niHSvAsenADarakisalayakleSinA vikzipantIM  
SudDasnAnAtparuzamalakaM nUnamAgaRRdalambam  .
matsaMBogaH kaTamupanametsvapnajo.apIti nidrAm
AkANkzantIM nayanasalilotpIqarudDAvakASam  .. 2.31 ..
Adye badDA virahadivase yA SiKA dAma hitvA  
SApasyAnte vigalitaSucA tAM mayodvezwanIyAm  .
sparSaklizwAmayamitanaKenAsakftsArayantIM
gaRqABogAtkaWinavizamAmekaveRIM kareRa  .. 2.32 ..
sA saMnyastABaraRamabalA peSalaM DArayantI  
SayyotsaNge nihitamasakfdduHKaduHKena gAtram  .
tvAmapyasraM navajalamayaM mocayizyatyavaSyaM
prAyaH sarvo Bavati karuRAvfttirArdrAntarAtmA  .. 2.33 ..
jAne saKyAstava mayi manaH saMBftasnehamasmAd 
itTaMBUtAM praTamavirahe tAmahaM tarkayAmi  .
vAcAlaM mAM na Kalu suBagaMmanyaBAvaH karoti
pratyakzaM te niKilamacirAdBrAtaruktaM mayA yat .. 2.34 ..
rudDApANgaprasaramalakEraYjanasnehaSUnyaM  
pratyAdeSAdapi ca maDuno vismftaBrUvilAsam  .
tvayyAsanne nayanamuparispandi SaNke mfgAkzyA
mInakzoBAccalakuvalayaSrItulAmezyatIti  .. 2.35 ..
vAmaScAsyAH kararuhapadErmucyamAno madIyEr 
muktAjAlaM ciraparicitaM tyAjito dEvagatyA  .
saMBogAnte mama samucito hastasaMvAhamAnAM
yAsyatyUruH sarasakadalIstamBagOraScalatvam  .. 2.36 ..
tasmin kAle jalada yadi sA labDanidrAsuKA syAd 
anvAsyEnAM stanitavimuKo yAmamAtraM sahasva  .
mA BUdasyAH praRayini mayi svapnalabDe kaTaMcit
sadyaH kaRWacyutaBujalatAgranTi gAQopagUQam  .. 2.37 ..
tAmutTApya svajalakaRikASItalenAnilena  
pratyASvastAM samamaBinavErjAlakErmAlatInAm  .
vidyudgarBaH stimitanayanAM tvatsanATe gavAkze
vaktuM DIraH stanitavacanErmAninIM prakrameTAH  .. 2.38 ..
BarturmitraM priyamaviDave vidDi mAmambuvAhaM  
tatsaMdeSErhfdayanihitErAgataM tvatsamIpam  .
yo vfndAni tvarayati paTi SramyatAM prozitAnAM
mandrasnigDErDvaniBirabalAveRimokzotsukAni  .. 2.39 ..
ityAKyAte pavanatanayaM mETilIvonmuKI sA  
tvAmutkaRWocCvasitahfdayA vIkzya samBAvya cEva  .
SrozyatyasmAtparamavahitA sOmya sImantinInAM
kAntodantaH suhfdupanataH saMgamAtkiMcidUnaH  .. 2.40 ..
tAmAyuzmanmama ca vacanAdAtmanaScopakartuM  
brUyA evaM tava sahacaro rAmagiryASramasTaH  .
avyApannaH kuSalamabale pfcCati tvAM viyuktaH
pUrvABAzyaM sulaBavipadAM prARinAmetadeva  .. 2.41 ..
aNgenANgaM pratanu tanunA gAQataptena taptaM  
sAsreRASrudrutamaviratotkaRWamutkaRWitena  .
uzRocCvAsaM samaDikatarocCvAsinA dUravartI
saMkalpEstErviSati viDinA vEriRA rudDamArgaH  .. 2.42 ..
SabdAKyeyaM yadapi kila te yaH saKInAM purastAt 
karRe lolaH kaTayitumaBUdAnanasparSaloBAt .
so'tikrAntaH SravaRavizayaM locanAByAmadfzwas
tvAmutkaRWAviracitapadaM manmuKenedamAha  .. 2.43 ..
SyAmAsvaNgaM cakitahariRIprekzaRe dfzwipAtaM  
vaktracCAyAM SaSini SiKinAM barhaBArezu keSAn  .
utpaSyAmi pratanuzu nadIvIcizu BrUvilAsAn
hantEkasmin kvacidapi na te caRqi sAdfSyamasti  .. 2.44 ..
tvAmAliKya praRayakupitAM DAturAgEH SilAyAm  
AtmAnaM te caraRapatitaM yAvadicCAmi kartum  .
asrEstAvanmuhurupacitErdfzwirAlupyate me
krUrastasminnapi na sahate saMgamaM nO kftAntaH  .. 2.45 ..
DArAsiktasTalasuraBiRastvanmuKasyAsya bAle  
dUrIBUtaM pratanumapi mAM paYcabARaH kziRoti  .
GarmAnte'smin vigaRaya kaTaM vAsarARi vrajeyur
diksaMsaktapravitataGanavyastasUryAtapAni  .. 2.45  ..
mAmAkASapraRihitaBujaM nirdayASlezahetor 
labDAyAste kaTamapi mayA svapnasandarSanezu  .
paSyantInAM na Kalu bahuSo na sTalIdevatAnAM
muktAsTUlAstarukisalayezvaSruleSAH patanti  .. 2.46 ..
BittvA sadyaH kisalayapuwAn devadArudrumARAM  
ye tatkzIrasrutisuraBayo dakziRena pravfttAH  .
AliNgyante guRavati mayA te tuzArAdrivAtAH
pUrvaM spfzwaM yadi kila BavedaNgameBistaveti  .. 2.47 ..
saMkzipyante kzana iva kaTaM dIrGayAmA triyAmA  
sarvAvasTAsvaharapi kaTaM mandamandAtapaM syAt .
itTaM cetaScawulanayane durlaBaprArTanaM me
gAQozmABiH kftamaSaraRaM tvadviyogavyaTABiH  .. 2.48 ..
nanvAtmAnaM bahu vigaRayannAtmanEvAvalambe  
tatkalyARi tvamapi nitarAM mA gamaH kAtaratvam  .
kasyAtyantaM suKamupanataM duHKamekAntato vA
nIcErgacCatyupari ca daSA cakranemikrameRa  .. 2.49 ..
SApAnto me BujagaSayanAdutTite SArNgapARO  
SezAnmAsAn gamaya caturo locane mIlayitvA  .
paScAdAvAM virahaguRitaM taM tamAtmABilAzaM
nirvekzyAvaH pariRataSaraccandrikAsu kzapAsu  .. 2.50 ..
BUyaScAha tvamapi Sayane kaRWalagnA purA me  
nidrAM gatvA kimapi rudatI sasvaraM viprabudDA  .
sAntarhAsaM kaTitamasakftpfcCataSca tvayA me
dfzwaH svapne kitava ramayan kAmapi tvaM mayeti  .. 2.51 ..
etasmAnmAM kuSalinamaBijYAnadAnAdviditvA  
mA kOlInAdasitanayane mayyaviSvAsinI BUH  .
snehAnAhuH kimapi virahe DvaMsinaste tvaBogAd
izwe vastunyupacitarasAH premarASIBavanti  .. 2.52 ..
ASvAsyEvaM praTamavirahodagraSokAM saKIM te  
SElAdASu trinayanavfzotKAtakUwAnnivfttaH  .
sABijYAnaprahitakuSalEstadvacoBirmamApi
prAtaH kundaprasavaSiTilaM jIvitaM DArayeTAH  .. 2.53 ..
kaccitsOmya vyavasitamidaM banDukftyaM tvayA me  
pratyAdeSAnna Kalu Bavato DIratAM kalpayAmi  .
niHSabdo'pi pradiSasi jalaM yAcitaScAtakeByaH
pratyuktaM hi praRayizu satAmIpsitArTakriyEva  .. 2.54 ..